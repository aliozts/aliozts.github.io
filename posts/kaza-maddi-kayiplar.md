Her araç için Zorunlu Mali Sorumluluk Sigortası yani trafik sigortası yapılması gerekmektedir. Karayolları Trafik Kanunu uyarınca zorunlu mali sorumluluk sigortası bulunmayan araçlar trafikten men edilir.

Trafik sigortası, motorlu bir aracın karayollarında işletilmesi sırasında, bir kimsenin zarara uğramasına neden olunması durumunda, zarara uğrayan üçüncü kişilere karşı olan sorumluluğun karşılanmasını amaçlar. Trafik sigortası ile kusuruyla kazaya neden olanın meydana getirdiği zararlar, teminat limitiyle sınırlı olarak karşılanır.

Trafikteyken başka bir aracın kusurlu şekilde aracınıza çarpması halinde, eğer kazada herhangi bir ölüm veya yaralanma yoksa kaza “Maddi Hasarlı Trafik Kazası” statüsünde kabul edilir. Bu noktada kazaya karışan sürücülerin kaza tespit tutanağını doldurmaları gerekir. Tutulacak olan bu kaza tespit tutanağında kusurlu olarak aracınıza çarpan tarafın trafik sigortası bilgileri de yazılır.

Aracınızda meydana gelen, değer kaybı da dahil olmak üzere maddi zararlar, öncelikle kusurlu tarafın sigortasından talep edilir. Karayolları Trafik Kanunu madde 97 uyarınca, Zarar görenin, zorunlu mali sorumluluk sigortasında öngörülen sınırlar içinde dava veya tahkim yoluna gitmeden önce ilgili sigorta kuruluşuna yazılı başvuruda bulunması gerekmektedir.

Sigorta şirketine yapılan başvurunun olumsuz sonuçlanması halinde ise, en etkili yol olarak Sigorta Tahkim Komisyonuna başvuruda bulunulabilir. Tahkim kararı genellikle mahkemeye gitmeden çözüm sağlamak amacıyla oldukça etkili bir araçtır.

Sigorta tahkim komisyonuna başvurmak yerine dava açılması da mümkün olup işbu davada görevli mahkeme, Asliye Ticaret Mahkemeleridir. Yetkili mahkeme ise sigorta şirketinin bulunduğu yer mahkemesi veya davacının yerleşim yeri mahkemesidir.

Sürecin güvenilir şekilde yürütülmesi açısından bir avukat ile takip edilmesi önemli olup sorularınız için iletişim bölümünden bize ulaşabilirsiniz.